corpusData["texts"]["stanza"]["pali"] = "Yamakavagga \nmanopubbaṅgamā dhammā manoseṭṭhā manomayā, manasā ce paduṭṭhena bhāsatī vā karoti vā tato naṃ dukkham anveti cakkaṃ va vahato padaṃ. \nmanopubbaṅgamā dhammā manoseṭṭhā manomayā, manasā ce pasannena bhāsatī vā karoti vā tato naṃ sukham anveti chāyā va anapāyinī. \n\"akkocchi maṃ avadhi maṃ ajini maṃ ahāsi me\", ye taṃ upanayihanti veraṃ tesaṃ na sammati. \n\"akkocchi maṃ avadhi maṃ ajini maṃ ahāsi me\", ye taṃ na upanayhanti veraṃ tes' ūpasammati. \nna hi verena verāni sammant' idha kudācanaṃ averena ca sammanti, esa dhammo sanantano. \npare ca na vijānanti: \"mayam ettha yamāmase\", ye ca tattha vijānanti tato sammanti medhagā. \nsubhānupassiṃ viharantaṃ indriyesu asaṃvutaṃ bhojanamhi câmattaññuṃ kusītaṃ hīnavīriyaṃ taṃ ve pasahatī Māro vāto rukkhaṃ va dubbalaṃ. \nasubhānupassiṃ viharantaṃ indriyesu susaṃvutaṃ bhojanamhi ca mattaññuṃ saddhaṃ āraddhavīriyaṃ taṃ [ve] na-ppasahatī Māro vāto selaṃ va pabbataṃ. \nanikkasāvo kāsāvaṃ yo vatthaṃ paridahessati apeto damasaccena na so kāsāvaṃ arhati. \nyo ca vantakasāv' assa sīlesu susamāhito upeto damasaccena sa ve kāsāvam arhati. \nasāre sāramatino sāre câsāradassino te sāraṃ nâdhigacchanti micchāsaṃkappagocarā. \nsārañ ca sārato ñatvā asārañ ca asārato te sāraṃ adhigacchanti sammāsaṃkappagocarā. \nyathā agāraṃ ducchannaṃ vuṭṭhi samativijjhati evaṃ abhāvitaṃ cittaṃ rāgo samativijjhati. \nyathā agāraṃ succhannaṃ vuṭṭhi na samativijjhati evaṃ subhāvitaṃ cittaṃ rāgo na samativijjhati. \nidha socati pecca socati pāpakārī ubhayattha socati, so socati so vihaññati disvā kammakiliṭṭham attano. \nidha modati pecca modati katapuñño ubhayattha modati, so modati so pamodati disvā kammavisuddhim attano. \nidha tappati pecca tappati pāpakārī ubhayattha tappati, \"pāpaṃ me katan\" ti tappati. bhiyyo tappati duggatiṃ gato. \nidha nandati pecca nandati katapuñño, ubhayattha nandati, \"puññam me katan\" ti nandati. bhiyyo nandati suggatiṃ gato. \nbahum pi ce sahitam bhāsamāno na takkaro hoti naro pamatto gopo va gāvo gaṇayam paresaṃ na bhāgavā sāmaññassa hoti. \nappam pi ce sahitam bhāsamāno dhammassa hoti anudhammacārī rāgañ ca dosañ ca pahāya mohaṃ sammappajāno suvimuttacitto anupādiyāno idha vā huraṃ vā sa bhāgavā sāmaññassa hoti. \nYamakavaggo paṭhamo \nAppamādavagga \nappamādo amatapadaṃ pamādo maccuno padaṃ, appamattā na mīyanti ye pamattā yathā matā. \netaṃ visesato ñatvā appamādamhi paṇḍitā appamāde pamodanti aryānaṃ gocare ratā. \nte jhāyino sātatikā niccaṃ daḷhaparakkamā phusanti dhīrā nibbānaṃ yogakkhemaṃ anuttaraṃ. \nuṭṭhānavato satīmato sucikammassa nisammakārino saññatassa ca dhammajīvino appamattassa yaso 'bhivaḍḍhati. \nuṭṭhānen' appamādena saññamena damena ca dīpaṃ kayrātha medhāvī yaṃ ogho nâbhikīrati. \npamādam anuyuñjanti bālā dummedhino janā appamādañ ca medhāvī dhanaṃ seṭṭhaṃ va rakkhati. \nmā pamādam anuyuñjetha mā kāmaratisanthavaṃ, appamatto hi jhāyanto pappoti vipulaṃ sukhaṃ. \npamādam appamādena yadā nudati paṇḍito paññāpāsādam āruyha asoko sokiniṃ pajaṃ pabbataṭṭho va bhummaṭṭhe dhīro bāle avekkhati. \nappamatto pamattesu suttesu bahujāgaro abalassaṃ va sīghasso hitvā yāti sumedhaso. \nappamādena Maghavā devānaṃ seṭṭhataṃ gato, appamādaṃ pasaṃsanti pamādo garhito sadā. \nappamādarato bhikkhu pamāde bhayadassivā saññojanaṃ aṇuṃthūlaṃ ḍahaṃ aggîva gacchati. \nappamādarato bhikkhu pamāde bhayadassivā abhabbo parihānāya nibbānass'eva santike. \nAppamādavaggo dutiyo \nCittavagga \nphandanaṃ capalaṃ cittaṃ dūrakkhaṃ dunnivārayaṃ ujuṃ karoti medhāvī usukāro va tejanaṃ. \nvārijo va thale khitto okamokata ubbhato pariphandat' idaṃ cittaṃ Māradheyyaṃ pahātave. \ndunniggahassa lahuno yatthakāmanipātino cittassa damatho sādhu, cittaṃ dantaṃ sukhāvahaṃ. \nsududdasaṃ sunipuṇaṃ yatthakāmanipātinaṃ cittaṃ rakkhetha medhāvī, cittaṃ guttaṃ sukhāvahaṃ. \ndūraṅgamaṃ ekacaraṃ asarīraṃ guhāsayaṃ ye cittaṃ saññamessanti mokkhanti Mārabhandhanā. \nanavaṭṭhitacittassa saddhammaṃ avijānato pariplavapasādassa paññā na paripūrati. \nanavassutacittassa ananvāhatacetaso puññapāpapahīnassa n' atthi jāgarato bhayaṃ. \nkumbhūpamaṃ kāyam imaṃ viditvā nagarūpamaṃ cittam idaṃ ṭhapetvā yojetha Māraṃ paññāvudhena jitañ ca rakkhe anivesano siyā. \naciraṃ vat' ayaṃ kāyo paṭhaviṃ adhisessati chuddho apetaviññāṇo niratthaṃ va kaliṅgaraṃ. \ndiso disaṃ yan taṃ kayrā verīvā pana verinaṃ  - micchāpaṇihitaṃ cittaṃ pāpiyo naṃ tato kare. \nna taṃ mātā pitā kayrā aññe vâpi ca ñātakā  - sammāpaṇihitaṃ cittaṃ seyyaso naṃ tato kare. \nCittavaggo tatiyo \nPupphavagga \nko imaṃ paṭhaviṃ vijessati Yamalokañ ca imaṃ sadevakaṃ? ko dhammapadaṃ sudesitaṃ kusalo puppham iva-ppacessati? \nsekho paṭhaviṃ vijessati Yamalokañ ca imaṃ sadevakaṃ. sekho dhammapadaṃ sudesitaṃ kusalo puppham iva-ppacessati. \npheṇūpamaṃ kāyam imaṃ viditvā marīcidhammaṃ abhisambudhāno chetvāna Mārassa papupphakāni adassanaṃ Maccurājassa gacche. \npupphān' eva pacinantaṃ vyāsattamanasaṃ naraṃ suttaṃ gāmaṃ mahogho va Maccu ādāya gacchati. \npupphān' eva pacinantaṃ vyāsattamanasaṃ naraṃ atittaṃ yeva kāmesu Antako kurute vasaṃ. \nyathâpi bhamaro pupphaṃ vaṇṇagandhaṃ aheṭhayaṃ paleti rasam ādāya evaṃ gāme munī care. \nna paresaṃ vilomāni, na paresaṃ katākataṃ attano va avekkheyya katāni akatāni ca. \nyathâpi ruciraṃ pupphaṃ vaṇṇavantaṃ agandhakaṃ evaṃ subhāsitā vācā aphalā hot' akubbato. \nyathâpi ruciraṃ pupphaṃ vaṇṇavantaṃ sagandhakaṃ evaṃ subhāsitā vācā saphalā hoti kubbato. \nyathâpi puppharāsimhā kayrā mālāguṇe bahū evaṃ jātena maccena kattabbaṃ kusalaṃ bahuṃ. \nna pupphagandho paṭivātam eti na candanaṃ tagaramallikā vā satañ ca gandho paṭivātam eti sabbā disā sappuriso pavāti. \ncandanaṃ tagaraṃ vâpi uppalaṃ atha vassikī etesaṃ gandhajātānaṃ sīlagandho anuttaro. \nappamatto ayaṃ gandho y'āyaṃ tagaracandanī yo ca sīlavataṃ gandho vāti devesu uttamo. \ntesaṃ sampannasīlānaṃ appamādavihārinaṃ sammadaññāvimuttānaṃ Māro maggaṃ na vindati. \nyathā saṃkāradhānasmiṃ ujjhitasmiṃ mahāpathe padumaṃ tattha jāyetha sucigandhaṃ manoramaṃ; \nevaṃ saṃkārabhūtesu andhabhūte puthujjane atirocati paññāya sammāsambuddhasāvako. \nPupphavaggo catuttho \nBālavagga \ndīghā jāgarato rattī dīghaṃ santassa yojanaṃ dīgho bālānaṃ saṃsāro saddhammaṃ avijānataṃ. \ncarañ ce nādhigaccheyya seyyaṃ sadisam attano ekacariyaṃ daḷhaṃ kayrā n' atthi bāle sahāyatā. \n\"puttā m' atthi dhanaṃ m' atthi\" iti bālo vihaññati attā hi attano n' atthi kuto puttā kuto dhanaṃ. \nyo bālo maññatī balyaṃ paṇḍito vāpi tena so, bālo ca paṇḍitamānī sa ve bālo ti vuccati. \nyāvajīvam pi ce bālo paṇḍitaṃ payrupāsati na so dhammaṃ vijānāti dabbī sūparasaṃ yathā. \nmuhuttam api ce viññū paṇḍitaṃ payrupāsati khippaṃ dhammaṃ vijānāti jivhā sūparasaṃ yathā. \ncaranti bālā dummedhā amittenêva attanā karontā pāpakaṃ kammaṃ yaṃ hoti kaṭukapphalaṃ. \nna taṃ kammaṃ kataṃ sādhu yaṃ katvā anutappati yassa assumukho rodaṃ vipākaṃ paṭisevati. \ntañ ca kammaṃ kataṃ sādhu yaṃ katvā nânutappati yassa patīto sumano vipākaṃ paṭisevati. \nmādhuvā maññatī bālo yāva pāpaṃ na paccati yadā ca paccatī pāpaṃ atha [bālo] dukkhaṃ nigacchati. \nmāse māse kusaggena bālo bhuñjetha bhojanaṃ na so saṃkhatadhammānaṃ kalaṃ nâgghati soḷasiṃ. \nna hi pāpaṃ kataṃ kammaṃ sajju khīraṃ va mucchati ḍahantam bālam anveti bhasmācchanno va pāvako. \nyāvad eva anatthāya ñattaṃ bālassa jāyati hanti bālassa sukkaṃsaṃ muddham assa vipātayaṃ. \nasataṃ bhāvan' iccheyya purekkhārañ ca bhikkhusu āvāsesu ca issariyaṃ pūjā parakulesu ca. \n\"mam' eva kata maññantu gihī pabbajitā ubho, mam' evâtivasā assu kiccākiccesu kismici\", iti bālassa saṃkappo, icchā māno ca vaḍḍhati. \naññā hi lābhūpanisā aññā nibbānagāminī, evam etaṃ abhiññāya bhikkhu Buddhassa sāvako sakkāraṃ nâbhinandeyya vivekam anubrūhaye. \nBālavagga pañcamo \nPaṇḍitavagga \nnidhīnaṃ va pavattāraṃ yaṃ passe vajjadassinaṃ niggayhavādiṃ medhāviṃ tādisaṃ paṇḍitaṃ bhaje, tādisaṃ bhajamānassa seyyo hoti na pāpiyo. \novadeyyânusāseyya asabbhā ca nivāraye, sataṃ hi so piyo hoti asataṃ hoti appiyo. \nna bhaje pāpake mitte na bhaje purisādhame, bhajetha mitte kalyāṇe bhajetha purisuttame. \ndhammapītī sukhaṃ seti vipasannena cetasā, aryappavedite dhamme sadā ramati paṇḍito. \nudakaṃ hi nayanti nettikā usukārā namayanti tejanaṃ dāruṃ namayanti tacchakā attānaṃ damayanti paṇḍitā. \nselo yathā ekaghano vātena na samīrati evaṃ nindāpasaṃsāsu na samiñjanti paṇḍitā. \nyathâpi rhado gambhīro vippasanno anāvilo evaṃ dhammāni sutvāna vippasīdanti paṇḍitā. \nsabbattha ve sappurisā vajanti, na kāmakāmā lapayanti santo, sukhena phuṭṭhā athavā dukhena n' uccāvacaṃ paṇḍitā dassayanti. \nna attahetu na parassahetu na puttam icche na dhanaṃ na raṭṭhaṃ n' iccheyy' adhammena samiddhim attano sa sīlavā paññavā dhammiko siyā. \nappakā te manussesu ye janā pāragāmino, athâyaṃ itarā pajā tīram evânudhāvati. \nye ca kho sammadakkhāte dhamme dhammānuvattino te janā pāram essanti, Maccudheyyaṃ suduttaraṃ. \nkaṇhaṃ dhammaṃ vippahāya sukkaṃ bhāvetha paṇḍito, okā anokaṃ āgamma viveke yattha dūramaṃ. \ntatrâbhiratim iccheyya, hitvā kāme akiñcano pariyodapeyya attānaṃ cittaklesehi paṇḍito. \nyesaṃ sambodhiaṅgesu sammā cittaṃ subhāvitaṃ ādānapaṭinissagge anupādāya ye ratā khīṇāsavā jutīmanto te loke parinibbutā. \nPaṇḍitavaggo chaṭṭho \nArahantavagga \ngataddhino visokassa vippamuttassa sabbadhi sabbaganthappahīnassa pariḷāho na vijjati. \nuyyuñjanti satīmanto na nikete ramanti te haṃsā va pallalam hitvā okamokaṃ jahanti te. \nyesaṃ sannicayo n' atthi ye pariññātabhojanā suññato animitto ca vimokho yesaṃ gocaro ākāse va sakuntānaṃ gati tesaṃ durannayā. \nyassâsavā parikkhīṇā āhāre ca anissito suññato animitto ca vimokho yassa gocaro ākāse va sakuntānaṃ padaṃ tassa durannayaṃ. \nyass' indriyāni samathaṃ gatāni assā yathā sārathinā sudantā pahīnamānassa anāsavassa devâpi tassa pihayanti tādino. \npaṭhavīsamo no virujjhati indakhīlūpamo tādi subbato rahado va apetakaddamo saṃsārā na bhavanti tādino. \nsantaṃ tassa manaṃ hoti santā vācā ca kamma ca sammadaññāvimuttassa upasantassa tādino. \nassaddho akataññū ca sandhicchedo ca yo naro hatāvakāso vantāso sa ve uttamaporiso. \ngāme vā yadivâraññe ninne vā yadivā thale yatth' arahanto viharanti taṃ bhūmiṃrāmaṇeyyakaṃ. \nramaṇīyān' araññāni, yattha na ramatī jano vītarāgā ramissanti, na te kāmagavesino. \nArahantavaggo sattamo \nSahassavagga \nsahassam api ce vācā anatthapadasaṃhitā ekam atthapadaṃ seyyo yaṃ sutvā upasammati. \nsahassam api ce gāthā anatthapadasaṃhitā ekaṃ gāthāpadaṃ seyyo yaṃ sutvā upasammati. \nyo ca gāthā sataṃ bhāse anatthapadasaṃhitā ekaṃ dhammapadaṃ seyyo yaṃ sutvā upasammati. \nyo sahassaṃ sahassena saṅgāme mānuse jine ekañ ca jeyya-m-attānaṃ sa ve saṅgāmajuttamo. \nattā have jitaṃ seyyo yā c' āyaṃ itarā pajā, attadantassa posassa niccaṃ saññatacārino. \nn' eva devo na gandhabbo na Māro saha Brahmunā jitaṃ apajitaṃ kayrā tathārūpassa jantuno. \nmāse māse sahassena yo yajetha sataṃsamaṃ ekañ ca bhāvitattānaṃ muhuttam api pūjaye  - sā yeva pūjanā seyyo yañ ce vassasataṃ hutaṃ. \nyo ca vassasataṃ jantu aggiṃ paricare vane ekañ ca bhāvitattānaṃ muhuttam api pūjaye  - sā yeva pūjanā seyyo yañ ce vassasataṃ hutaṃ. \nyaṃ kiñci yiṭṭhañ ca hutañ ca loke saṃvaccharaṃ yajetha puññapekho sabbam pi taṃ na catubhāgam eti,  - abhivādanā ujjugatesu seyyo. \nabhivādanasīlissa niccaṃ vaddhāpacāyino cattāro dhammā vaḍḍhanti: āyu vaṇṇo sukhaṃ balaṃ. \nyo ca vassasataṃ jīve dussīlo asamāhito  - ekāhaṃ jīvitaṃ seyyo sīlavantassa jhāyino. \nyo ca vassasataṃ jīve duppañño asamāhito  - ekāhaṃ jīvitaṃ seyyo paññāvantassa jhāyino. \nyo ca vassasataṃ jīve kusīto hīnavīriyo ekāhaṃ jīvitaṃ seyyo vīryam ārabhato daḷhaṃ. \nyo ca vassasataṃ jīve apassaṃ udayavyayaṃ  - ekāhaṃ jīvitaṃ seyyo passato udayavyayaṃ. \nyo ca vassasataṃ jīve apassaṃ amataṃ padaṃ  - ekāhaṃ jīvitaṃ seyyo passato amataṃ padaṃ. \nyo ca vassasataṃ jīve apassaṃ dhammam uttamaṃ  - ekāhaṃ jīvitaṃ seyyo passato dhammaṃ uttamam. \nSahassavaggo aṭṭhamo \nPāpavagga \nabhittharetha kalyāṇe pāpā cittaṃ nivāraye, dandhaṃ hi karoto puññaṃ pāpasmiṃ ramatī mano. \npāpañ ce pūriso kayrā na taṃ kayrā punappunaṃ, na tamhi chandaṃ kayrātha, dukkho pāpassa uccayo. \npuññañ ce pūriso kayrā kayrāth' enaṃ punappunaṃ, tamhi chandaṃ kayirātha, sukho puññassa uccayo. \npāpo pi passatī bhadraṃ yāva pāpaṃ na paccati, yadā ca paccatī pāpaṃ atha [pāpo] pāpāni passati. \nbhadro pi passatī pāpaṃ yāva bhadraṃ na paccati, yadā ca paccatī bhadraṃ atha [bhadro] bhadrāni passati. \nmâppamaññetha pāpassa \"na man taṃ āgamissati\". udabindunipātena udakumbho pi pūrati. bālo pūrati pāpassa thokathokam pi ācinaṃ. \nmâppamaññetha puññassa \"na man taṃ āgamissati\", udabindunipātena udakumbho pi pūrati, dhīro pūrati puññassa thokathokam pi ācinaṃ. \nvāṇijo va bhayaṃ maggaṃ appasattho mahaddhano visaṃ jīvitukāmo va pāpāni parivajjaye. \npāṇimhi ce vaṇo nâssa hareyya pāṇinā visaṃ, nâbbaṇaṃ visam anveti, n' atthi pāpaṃ akubbato. \nyo appaduṭṭhassa narassa dussati suddhassa posassa anaṅgaṇassa tam eva bālaṃ paṭieti pāpaṃ sukhumo rajo paṭivātaṃ va khitto. \ngabbham ek' upapajjanti nirayaṃ pāpakammino, saggaṃ sugatino yanti parinibbant' anāsavā. \nna antalikkhe na samuddamajjhe na pabbatānaṃ vivaraṃ pavissa na vijjatī so jagatippadeso yatthaṭṭhito muñceyya pāpakammā. \nna antalikkhe na samuddamajjhe na pabbatānaṃ vivaraṃ pavissa na vijjatī so jagatippadeso yatthaṭṭhitaṃ na-ppasahetha maccu. \nPāpavaggo navamo \nDaṇḍavagga \nsabbe tasanti daṇḍassa sabbe bhāyanti maccuno, attānaṃ upamaṃ katvā na haneyya na ghātaye. \nsabbe tasanti daṇḍassa sabbesaṃ jīvitaṃ piyaṃ, attānaṃ upamaṃ katvā na haneyya na ghātaye. \nsukhakāmāni bhūtāni yo daṇḍena vihiṃsati attano sukham esāno pecca na labhate sukhaṃ. \nsukhakāmāni bhūtāni yo daṇḍena na hiṃsati attano sukham esāno pecca so labhate sukhaṃ. \nmā voca pharusaṃ kañci vuttā paṭivadeyyu taṃ, dukkhā hi sārambhakathā paṭidaṇḍā phuseyyu taṃ. \nsace nêresi attānaṃ kaṃso upahato yathā esa patto si nibbānaṃ sārambho te na vijjati. \nyathā daṇḍena gopālo gāvo pāceti gocaraṃ evaṃ jarā ca maccu ca āyuṃ pācenti pāṇinaṃ. \natha pāpāni kammāni karaṃ bālo na bujjhati, sehi kammehi dummedho aggidaḍḍho va tappati. \nyo daṇḍena adaṇḍesu appaduṭṭhesu dussati dasann' aññataraṃ ṭhānaṃ khippam eva nigacchati: \nvedanaṃ pharusaṃ jāniṃ sarīrassa ca bhedanaṃ garukaṃ vâpi ābādhaṃ cittakkhepaṃ va pāpuṇe. \nrājato vā upassaggaṃ abbhakkhānaṃ va dāruṇaṃ parikkhayaṃ va ñātīnaṃ bhogānaṃ va pabhaṅguṇaṃ. \nathavâssa agārāni aggī ḍahati pāvako, kāyassa bhedā duppañño nirayaṃ sȏpapajjati. \nna naggacaryā na jaṭā na paṃkā nânāsakā thaṇḍilasāyikā vā rajovajall' ukkuṭikappadhānaṃ sodhenti maccaṃ avitiṇṇakaṃkhaṃ. \nalaṃkato ce pi samaṃ careyya santo danto niyato brahmacārī sabbesu bhūtesu nidhāya daṇḍaṃ so brāhmaṇo so samaṇo sa bhikkhu. \nhirīnisedho puriso koci lokasmi vijjati yo nindaṃ appabodhati asso bhadro kasām iva. asso yathā bhadro kasāniviṭṭho ātāpino saṃvegino bhavātha. \nsaddhāya sīlena ca vīriyena ca samādhinā dhammavinicchayena ca sampannavijjācaraṇā patissatā pahassathā dukkham idaṃ anappakaṃ. \nudakaṃ hi nayanti nettikā usukārā namayanti tejanaṃ dāruṃ namayanti tacchakā attānaṃ damayanti subbatā. \nDaṇḍavaggo dasamo \nJarāvagga \nko nu hāso kim ānando niccaṃ pajjalite sati, andhakārena onaddhā padīpaṃ na gavessatha. \npassa cittakataṃ bimbaṃ arukāyaṃ samussitaṃ āturaṃ bahusaṃkappaṃ yassa n' atthi dhuvaṃ ṭhiti. \nparijiṇṇam idam rūpaṃ roganiḍḍaṃ pabhaṅguṇaṃ, bhijjati pūtisandeho maraṇantaṃ hi jīvitaṃ. \nyān' imāni apatthāni alāpūn' eva sārade kāpotakāni aṭṭhīni tāni disvāna kā rati. \naṭṭhīnaṃ nagaram kataṃ maṃsalohitalepanaṃ yattha jarā ca maccu ca māno makkho ca ohito. \njīranti ve rājarathā sucittā atho sarīram pi jaraṃ upeti. satañ ca dhammo na jaraṃ upeti santo have sabbhi pavedayanti. \nappassut' āyaṃ puriso balivaddo va jīrati, maṃsāni tassa vaḍḍhanti paññā tassa na vaḍḍhati. \nanekajātisaṃsāraṃ sandhāvissaṃ anibbisaṃ gahakārakaṃ gavesanto, dukkhā jāti punappunaṃ. \ngahakāraka diṭṭḥo si puna gehaṃ na kāhasi, sabbā te phāsukā bhaggā gahakūṭaṃ visaṃkhitaṃ, visaṃkhāragataṃ cittaṃ taṇhānaṃ khayam ajjhagā. \nacaritvā brahmacaryaṃ aladdhā yobbane dhanaṃ jiṇṇakoñcā va jhāyanti khīṇamacche va pallale. \nacaritvā brahmacaryaṃ aladdhā yobbane dhanaṃ senti cāpātikhīṇā va purāṇāni anutthunaṃ. \nJarāvaggo ekādasamo \nAttavagga \nattānañ ce piyaṃ jaññā rakkheyyā naṃ surakkhitaṃ, tiṇṇam aññataraṃ yāmaṃ paṭijaggeyya paṇḍito. \nattānam eva paṭhamaṃ patirūpe nivesaye, ath' aññam anusāseyya, na kilisseyya paṇḍito. \nattānañ ce tathā kayrā yath' aññam anusāsati sudanto vata dametha, attā hi kira duddamo. \nattā hi attano nātho, ko hi nātho paro siyā, attanā hi sudantena nāthaṃ labhati dullabhaṃ. \nattanā va kataṃ pāpaṃ attajaṃ attasambhavaṃ abhimatthati dummedhaṃ vajraṃ v' amhamayaṃ maṇiṃ. \nyassa accantadussīlyaṃ mālvā sālam iv' otataṃ karoti so tath' attānaṃ yathā naṃ icchatī diso. \nsukarāni asādhūni attano ahitāni ca, yaṃ ve hitañ ca sādhuñ ca taṃ ve paramadukkaraṃ. \nyo sāsanaṃ arahataṃ aryānaṃ dhammajīvinaṃ paṭikkosati dummedho diṭṭhiṃ nissāya pāpikaṃ phalāni kaṭṭhakassêva attaghaññāya phallati. \nattanā va kataṃ pāpaṃ attanā saṃkilissati, attanā akataṃ pāpaṃ attanā va visujjhati, suddhī asuddhī paccattaṃ nāñño aññaṃ visodhaye. \nattadatthaṃ paratthena bahunāpi na hāpaye, attadattham abhiññāya sadatthapasuto siyā. \nAttavaggo dvādasamo \nLokavagga \nhīnaṃ dhammaṃ na seveyya pamādena na saṃvase micchādiṭṭhiṃ na seveyya na siyā lokavaḍḍhano. \nuttiṭṭhe na-ppamajjeyya dhammaṃ sucaritaṃ care, dhammacārī sukhaṃ seti asmiṃ loke paramhi ca. \ndhammaṃ care sucaritaṃ na naṃ duccaritaṃ care, dhammacārī sukhaṃ seti asmiṃ loke paramhi ca. \nyathā bubbulakaṃ passe yathā passe marīcikaṃ evaṃ lokaṃ avekkhantaṃ Maccurājā na passati. \netha passath' imaṃ lokaṃ cittaṃ rājarathūpamaṃ yattha bālā visīdanti, n' atthi saṅgo vijānataṃ. \nyo ca pubbe pamajjitvā pacchā so na-ppamajjati so 'maṃ lokaṃ pabhāseti abbhā mutto va candimā. \nyassa pāpaṃ kataṃ kammaṃ kusalena pithīyati so 'maṃ lokaṃ pabhāseti abbhā mutto va candimā. \nandhabhūto ayaṃ loko tanuk' ettha vipassati, sakunto jālamutto va appo saggāya gacchati. \nhaṃsādiccapathe yanti ākāse yanti iddhiyā nīyanti dhīrā lokamhā jetvā Māraṃ savāhanaṃ. \nekaṃ dhammaṃ atītassa musāvādissa jantuno vitiṇṇaparalokassa n' atthi pāpaṃ akāriyaṃ. \nna [ve] kadaryā devalokaṃ vajanti bālā have na-ppasaṃsanti dānaṃ, dhīro ca dānaṃ anumodamāno ten' eva so hoti sukhī parattha. \npathavyā ekarajjena saggassa gamanena vā sabbalokādhipaccena sotāpattiphalaṃ varaṃ. \nLokavaggo terasamo \nBuddhavagga \nyassa jitaṃ nâvajīyati jitaṃ assa no yāti koci loke tam buddham anantagocaraṃ apadaṃ kena padena nessatha. \nyassa jālinī visattikā taṇhā n' atthi kuhiñci netave tam Buddham anantagocaraṃ apadaṃ kena padena nessatha. \nye jhānapasutā dhīrā nekkhammūpasame ratā devâpi tesaṃ pihenti sambuddhānaṃ satīmataṃ. \nkiccho manussapaṭilābho kicchaṃ maccāna jīvitaṃ, kicchaṃ saddhammasavanaṃ kiccho Buddhānam uppado. \nsabbapāpass' akaraṇaṃ kusalass' ūpasampadā sacittapariyodapanaṃ etaṃ Buddhāna sāsanaṃ. \nkhantī paramaṃ tapo titikkhā, nibbānaṃ paramaṃ vadanti Buddhā, na hi pabbajito parūpaghātī samaṇo hoti paraṃ viheṭhayanto. \nanupavādo anupaghāto pātimokkhe ca saṃvaro mattaññutā ca bhattasmiṃ pantañ ca sayanāsanaṃ adhicitte ca āyogo etaṃ Buddhāna sāsanaṃ. \nna kahāpaṇavassena titti kāmesu vijjati, \"appassādā dukhā kāmā\" iti viññāya paṇḍito \nApi dibbesu kāmesu ratiṃ so nâdhigacchati, taṇhakkhayarato hoti sammāsambuddhasāvako. \nbahuṃ ve saraṇaṃ yanti pabbatāni vanāni ca ārāmarukkhacetyāni manussā bhayatajjitā, \nn' etaṃ kho saraṇaṃ khemaṃ n' etaṃ saraṇam uttamaṃ n' etaṃ saraṇaṃ āgamma sabbadukkhā pamuccati. \nyo ca Buddhañ ca Dhammañ ca Saṃghañ ca saraṇaṃ gato cattāri ariyasaccāni sammapaññāya passati \ndukkhaṃ dukkhasamuppādaṃ dukkhassa ca atikkamaṃ ariyañ c' aṭṭhaṅgikaṃ maggaṃ dukkhūpasamagāminaṃ \netaṃ kho saraṇaṃ khemaṃ etaṃ saraṇam uttamaṃ etaṃ saraṇaṃ āgamma sabbadukkhā pamuccati. \ndullabho purisājañño na so sabbattha jāyati, yattha so jāyatī dhīro taṃ kulaṃ sukham edhati. \nsukho Buddhānaṃ uppādo sukhā saddhammadesanā sukhā saṃghassa sāmaggī samaggānaṃ tapo sukho. \npūjārahe pūjayato Buddhe yadiva sāvake papañcasamatikkante tiṇṇasokapariddave \nte tādise pūjayato nibbute akutobhaye na sakkā puññaṃ saṃkhātuṃ im' ettam api kenaci. \nBuddhavaggo cuddasamo Paṭhamakabhāṇavāraṃ \nSukhavagga \nsusukhaṃ vata jīvāma verinesu averino, verinesu manussesu viharāma averino. \nsusukhaṃ vata jīvāma āturesu anāturā, āturesu manussesu viharāma anāturā. \nsusukhaṃ vata jīvāma ussukesu anussukā, ussukesu manussesu viharāma anussukā. \nsusukhaṃ vata jīvāma yesan no n' atthi kiñcanaṃ, pītibhakkhā bhavissāma devā ābhassarā yathā. \njayaṃ veraṃ pasavati dukkhaṃ seti parājito, upasanto sukhaṃ seti hitvā jayaparājayaṃ. \nn' atthi rāgasamo aggi n' atthi dosasamo kali n' atthi khandhādisā dukkhā n' atthi santiparaṃ sukhaṃ. \njigacchā paramā rogā, saṃkhārā paramā dukhā, etaṃ ñatvā yathābhūtaṃ nibbānaṃ paramaṃ sukhaṃ. \nārogyaparamā lābhā, santuṭṭhī paramaṃ dhanaṃ, vissāsaparamā ñātī, nibbānaṃ paramaṃ sukhaṃ. \npavivekarasaṃ pītvā rasaṃ upasamassa ca niddaro hoti nippāpo dhammapītirasaṃ pivaṃ. \nsādhu dassanam aryānaṃ sannivāso sadā sukho, adassanena bālānaṃ niccam eva sukhī siyā. \nbālasaṅgatacārī hi dīgham addhāna socati, dukkho bālehi saṃvāso amittenêva sabbadā, dhīro ca sukhasaṃvāso ñātīnaṃ va samāgamo. tasmā hi: \ndhīrañ ca paññañ ca bahussutañ ca dhorayhasīlaṃ vatavantam āriyaṃ taṃ tādisaṃ sappurisaṃ sumedhaṃ bhajetha nakkhattapathaṃ va candimā. \nSukhavaggo pannarasamo \nPiyavagga \nayoge yuñjaṃ attānaṃ yogasmiñ ca ayojayaṃ atthaṃ hitvā piyaggāhī pihet' attānuyoginaṃ. \nmā piyehi samāgañchi appiyehi kudācanaṃ, piyān' adassanaṃ dukkhaṃ appiyānañ ca dassanaṃ. \ntasmā piyaṃ na kayrātha piyāpāyo hi pāpako, ganthā tesaṃ na vijjanti yesaṃ n' atthi piyāppiyam. \npiyato jāyatī soko piyato jāyatī bhayaṃ, piyato vippamuttassa n' atthi soko kuto bhayaṃ. \npemato jāyatī soko pemato jāyatī bhayaṃ, pemato vippamuttassa n' atthi soko kuto bhayaṃ. \nratiyā jāyatī soko ratiyā jāyatī bhayaṃ, ratiyā vippamuttassa n' atthi soko kuto bhayaṃ. \nkāmato jāyatī soko kāmato jāyatī bhayaṃ, kāmato vippamuttassa n' atthi soko kuto bhayaṃ. \ntaṇhāya jāyatī soko taṇhāya jāyatī bhayaṃ, taṇhāya vippamuttassa n' atthi soko kuto bhayaṃ. \nsīladassanasampannaṃ dhammaṭṭhaṃ saccavādinaṃ attano kamma kubbānaṃ taṃ jano kurute piyaṃ. \nchandajāto anakkhāte manasā ca phuṭo siyā kāmesu ca appaṭibaddhacitto uddhaṃsoto ti vuccati. \ncirappavāsiṃ purisaṃ dūrato sotthim āgataṃ ñātimittā suhajjā ca abhinandanti āgataṃ. \ntath' eva katapuññam pi asmā lokā paraṃ gataṃ puññāni paṭigaṇhanti piyaṃ ñātiva āgataṃ. \nPiyavaggo soḷasamo \nKodhavagga \nkodhaṃ jahe vippajaheyya mānaṃ saññojanaṃ sabbam atikkameyya taṃ nāmarūpasmim asajjamānaṃ akiñcanaṃ nânupatanti dukkhā. \nyo ve uppatitaṃ kodhaṃ rathaṃ bhantaṃ va dhāraye tam ahaṃ sārathiṃ brūmi, rasmiggāho 'taro jano. \nakkodhena jine kodhaṃ asādhuṃ sādhunā jine, jine kadaryaṃ dānena saccenālikavādinaṃ. \nsaccam bhaṇe na kujjheyya dajjā appasmi yācito etehi tīhi ṭhānehi gacche devāna santike. \nahiṃsakā ye munayo niccaṃ kāyena saṃvutā te yanti accutaṃ ṭhānaṃ yattha gantvā na socare. \nsadā jāgaramānānaṃ ahorattānusikkhinaṃ nibbānaṃ adhimuttānaṃ atthaṃ gacchanti āsavā. \nporāṇam etaṃ Atula n' etaṃ ajjatanām iva: nindanti tuṇhiṃ āsīnaṃ nindanti bahubhāṇinaṃ mitabhāṇinam pi nindanti, n' atthi loke anindito. \nna câhu na ca hessati na c' etarahi vijjati ekantaṃ nindito poso ekantaṃ vā pasaṃsito. \nyañ ce viññū pasaṃsanti anuvicca suve suve acchiddavuttiṃ medhāviṃ paññāsīlasamāhitaṃ \nnekkhaṃ jambonadassêva ko taṃ ninditum arhati, devâpi naṃ pasaṃsanti, Brahmunâpi pasaṃsito. \nkāyappakopaṃ rakkheyya kāyena saṃvuto siyā, kāyaduccaritaṃ hitvā kāyena sucaritaṃ care. \nvacīpakopaṃ rakkheyya vācāya saṃvuto siyā vacīduccaritaṃ hitvā vācāya sucaritaṃ care. \nmanopakopaṃ rakkheyya manasā saṃvuto siyā manoduccaritaṃ hitvā manasā sucaritaṃ care. \nkāyena saṃvutā dhīrā atho vācāya saṃvutā manasā saṃvutā dhīrā te ve suparisaṃvutā. \nKodhavaggo sattarasamo \nMalavagga \npaṇḍupalāso va dāni si Yamapurisâpi ca taṃ upaṭṭhitā, uyyogamukhe ca tiṭṭhasi pātheyyam pi ca te na vijjati. \nso karohi dīpam attano, khippaṃ vāyama paṇḍito bhava, niddhantamalo anaṅgaṇo dibbaṃ ariyabhūmim ehisi. \nupanītavayo va dāni si sampayāto si Yamassa santike, vāso pi ca te n' atthi antarā pātheyyam pi ca te na vijjati. \nso karohi dīpam attano khippaṃ vāyama paṇḍito bhava, niddhantamalo anaṅgaṇo na punaṃ jātijaraṃ upehisi. \nanupubbena medhāvī thokathokaṃ khaṇe khaṇe kammāro rajatassêva niddhame malam attano. \nayasā va malaṃ samuṭṭhitaṃ taduṭṭhāya tam eva khādati evaṃ atidhonacārinaṃ sakakammāni nayanti duggatiṃ. \nasajjhāyamalā mantā, anuṭṭhānamalā gharā, malaṃ vaṇṇassa kosajjaṃ, pamādo rakkhato malaṃ. \nmal' itthiyā duccaritaṃ, maccheraṃ dadato malaṃ, malā ve pāpakā dhammā asmiṃ loke paramhi ca. \ntato malā malataraṃ Avijjā paramaṃ malaṃ, etaṃ malaṃ pahatvāna nimmalā hotha bhikkhavo. \nsujīvaṃ ahirīkena kākasūrena dhaṃsinā pakkhandinā pagabbhena saṃkiliṭṭhena jīvitaṃ. \nhirīmatā ca dujjīvaṃ niccaṃ sucigavesinā alīnen' appagabbhena suddhājīvena passatā. \nyo pāṇaṃ atimāpeti musāvādañ ca bhāsati loke adinnaṃ ādiyati paradārañ ca gacchati. \nsurāmerayapānañ ca yo naro anuyuñjati idh' eva-m-eso lokasmiṃ mūlaṃ khanati attano. \nevaṃ bho posa jānāhi: pāpadhammā asaññatā, mā taṃ lobho adhammo ca ciraṃ dukkhāya randhayuṃ. \ndadanti ve yathāsaddhaṃ yathāpasādanaṃ jano, tattha yo maṃku bhavati paresaṃ pānabhojane na so divā vā rattiṃ vā samādhiṃ adhigacchati. \nyassa c' etaṃ samucchinnaṃ mūlaghaccaṃ samūhataṃ sa ve divā vā rattiṃ vā samādhiṃ adhigacchati. \nn' atthi rāgasamo aggi n' atthi dosasamo gaho n' atthi mohasamaṃ jālaṃ n' atthi taṇhāsamā nadī. \nsudassaṃ vajjam aññesaṃ attano pana duddasaṃ, paresaṃ hi so vajjāni opunāti yathā bhusaṃ, attano pana chādeti kaliṃ va kitavāsaṭho. \nparavejjānupassissa niccaṃ ujjhānasaññino āsavā tassa vaḍḍhanti ārā so āsavakkhayā. \nākāse ca padaṃ n' atthi samaṇo n' atthi bāhiro, papañcābhiratā pajā nippapañcā Tathāgatā. \nākāse ca padaṃ n' atthi samaṇo n' atthi bāhiro saṃkhārā sassatā n' atthi n' atthi Buddhānam iñjitaṃ. \nMalavaggo aṭṭhārasamo \nDhammaṭṭhavagga \nna tena hoti dhammaṭṭho yen' atthaṃ sahasā naye, yo ca atthaṃ anatthañ ca ubho niccheyya paṇḍito \nasāhasena dhammena samena nayatī pare dhammassa gutto medhāvī dhammaṭṭho ti pavuccati. \nna tena paṇḍito hoti yāvatā bahu bhāsati, khemī averī abhayo paṇḍito ti pavuccati. \nna tāvatā dhammadharo yāvatā bahu bhāsati, yo ca appam pi sutvāna dhammaṃ kāyena passati sa ve dhammadharo hoti yo dhammaṃ na-ppamajjati. \nna tena thero hoti yen' assa phalitaṃ siro, paripakko vayo tassa moghajiṇṇo ti vuccati. \nyamhi saccañ ca dhammo ca ahiṃsā saññamo damo sa ve vantamalo dhīro thaviro ti pavuccati. \nna vākkaraṇamattena vaṇṇapokkharatāya vā sādhurūpo naro hoti issukī maccharī saṭho, \nyassa c' etaṃ samucchinnaṃ mūlaghaccaṃ samūhataṃ sa vantadoso medhāvī sādhurūpo ti vuccati. \nna muṇḍakena samaṇo abbato alikaṃ bhaṇaṃ icchālobhasamāpanno samaṇo kiṃ bhavissati, \nyo ca sameti pāpāni aṇuṃthūlāni sabbaso samitattā hi pāpānaṃ samaṇo ti pavuccati. \nna tena bhikkhu bhavati yāvatā bhikkhate pare, vissaṃ dhammaṃ samādāya bhikkhu hoti na tāvatā, \nyo 'dha puññañ ca pāpañ ca bāhetvā brahmacaryavā saṃkhāya loke carati sa ve bhikkhū ti vuccati. \nna monena munī hoti mūḷharūpo aviddasu, yo ca tulaṃ va paggayha varam ādāya paṇḍito \npāpāni parivajjeti sa munī tena so muni, yo munāti ubho loke munī tena pavuccati. \nna tena ariyo hoti yena pāṇāni hiṃsati, ahiṃsā sabbapāṇānaṃ ariyo ti pavuccati. \nna sīlabbatamattena bāhusaccena vā puna athavā samādhilābhena viviccasayanena vā \nphusāmi nekkhammasukhaṃ aputhujjanasevitaṃ; bhikkhu vissāsa mâpādi appatto āsavakkhayaṃ. \nDhammaṭṭhavaggo ekūnavīsatimo \nMaggavagga \nmaggān' aṭṭhaṅgiko seṭṭho saccānaṃ caturo padā, virāgo seṭṭho dhammānaṃ dipadānañ ca cakkhumā. \nes' eva maggo n' atth' añño dassanassa visuddhiyā, etaṃ hi tumhe paṭipajjatha, Mārass' etaṃ pamohanaṃ. \netaṃ hi tumhe paṭipannā dukkhass' antaṃ karissatha, akkhāto ve mayā maggo aññāya sallasanthanaṃ. \ntumhehi kiccaṃ ātappaṃ, akkhātāro Tathāgatā, paṭipannā pamokkhanti jhāyino Mārabandhanā. \n\"sabbe saṃkhārā aniccā\" [ti] yadā paññāya passati atha nibbindatī dukkhe, esa maggo visuddhiyā. \n\"sabbe saṃkhārā dukkhā\" ti yadā paññāya passati atha nibbindatī dukkhe, esa maggo visuddhiyā. \n\"sabbe dhammā anattā\" ti yadā paññāya passati atha nibbindatī dukkhe, esa maggo visuddhiyā. \nuṭṭhānakālamhi anuṭṭhahāno yuvā balī ālasiyaṃ upeto saṃsannasaṃkappamano kusīto paññāya maggaṃ alaso na vindati. \nvācānurakkhī manasā susaṃvuto kāyena ca akusalaṃ na kayirā ete tayo kammapathe visodhaye, ārādhaye maggam isippaveditaṃ. \nyogā ve jāyatī bhūrī ayogā bhūrisaṃkhayo etaṃ dvedhāpathaṃ ñatvā bhavāya vibhavāya ca tath' attānaṃ niveseyya yathā bhūrī pavaḍḍhati. \nvanaṃ chindatha, mā rukkhaṃ, vanato jāyatī bhayaṃ, chetvā vanaṃ vanathañ ca nibbanā hotha bhikkhavo. \nyāvaṃ [hi] vanatho na chijjati anumatto pi narassa nārisu paṭibaddhamano va tāva so vaccho khīrapako va mātari. \nucchinda sineham attano kumudaṃ sāradikaṃ va pāṇinā, santimaggam eva brūhaya nibbānaṃ Sugatena desitaṃ. \nidha vassaṃ vasissāmi idha hemantagimhisu iti bālo vicinteti antarāyaṃ na bujjhati. \ntaṃ puttapasusammattaṃ byāsattamanasaṃ naraṃ suttaṃ gāmaṃ mahogho va Maccu ādāya gacchati. \nna santi puttā tāṇāya na pitā na pi bandhavā antakenâdhipannassa n' atthi ñātīsu tāṇatā. \netam atthavasaṃ ñatvā paṇḍito sīlasaṃvuto nibbānagamanaṃ maggaṃ khippam eva visodhaye. \nMaggavaggo vīsatimo \nPakiṇṇakavagga \nmattāsukhapariccāgā passe ce vipulaṃ sukhaṃ caje mattāsukhaṃ dhīro sampassaṃ vipulaṃ sukhaṃ. \nparadukkhūpadhānena yo attano sukham icchati verasaṃsaggasaṃsaṭṭho verā so na pamuccati. \nyaṃ hi kiccaṃ apaviddhaṃ akiccaṃ pana kayrati unnaḷānaṃ pamattānaṃ tesaṃ vaḍḍhanti āsavā. \nyesañ ca susamāraddhā niccaṃ kāyagatā sati akiccan te na sevanti kicce sātaccakārino, satānaṃ sampajānānaṃ atthaṃ gacchanti āsavā. \nmātaraṃ pitaraṃ hantvā rājāno dve ca khattiye raṭṭhaṃ sānucaraṃ hantvā anīgho yāti brāhmaṇo. \nmātaraṃ pitaraṃ hantvā rājāno dve ca sotthiye veyyagghapañcamaṃ hantvā anīgho yāti brāhmaṇo. \nsuppabuddhaṃ pabujjhanti sadā Gotamasāvakā yesaṃ divā ca ratto ca niccaṃ Buddha-gatā sati. \nsuppabuddhaṃ pabujjhanti sadā Gotamasāvakā yesaṃ divā ca ratto ca niccaṃ Dhamma-gatā sati. \nsuppabuddhaṃ pabujjhanti sadā Gotamasāvakā yesaṃ divā ca ratto ca niccaṃ Saṃgha-gatā sati. \nsuppabuddhaṃ pabujjhanti sadā Gotamasāvakā yesaṃ divā ca ratto ca niccaṃ kāyagatā sati. \nsuppabuddhaṃ pabujjhanti sadā Gotamasāvakā. yesaṃ divā ca ratto ca ahiṃsāya rato mano. \nsuppabuddhaṃ pabujjhanti sadā Gotamasāvakā yesaṃ divā ca ratto ca bhāvanāya rato mano. \nduppabbajjaṃ durabhiramaṃ durāvāsā gharā dukhā dukkho 'samānasaṃvāso, dukkhānupatit' addhagū tasmā na c' addhagū siyā na ca dukkhānupatito siyā. \nsaddho sīlena sampanno yasobhogasamappito yaṃ yaṃ padesaṃ bhajati tattha tatth' eva pūjito. \ndūre santo pakāsenti Himavanto va pabbato, asant' ettha na dissanti rattikhittā yathā sarā. \nekāsanaṃ ekaseyyaṃ eko caram atandito eko damayam attānaṃ vanante ramito siyā. \nPakiṇṇakavaggo ekavīsatimo \nNirayavagga \nabhūtavādī nirayaṃ upeti yo vâpi katvā na karomi-cāha, ubho pi te pecca samā bhavanti nihīnakammā manujā parattha. \nkāsāvakaṇṭhā bahavo pāpadhammā asaññatā, pāpā pāpehi kammehi nirayan te upapajjare. \nseyyo ayoguḷo bhutto tatto aggisikhūpamo yañ ce bhuñjeyya dussīlo raṭṭhapiṇḍaṃ asaññato. \ncattāri ṭhānāni naro pamatto āpajjatī paradārūpasevī: apuññalābhaṃ na nikāmaseyyaṃ nindaṃ tatīyaṃ nirayaṃ catutthaṃ. \napuññalābho ca gatī ca pāpikā bhītassa bhītāya ratī ca thokikā rājā ca daṇḍaṃ garukaṃ paṇeti, tasmā naro paradāraṃ na seve. \nkuso yathā duggahīto hatthaṃ evânukantati sāmaññaṃ dupparāmaṭṭhaṃ nirayāy' upakaḍḍhati. \nyaṃ kiñci saṭhilaṃ kammaṃ saṃkiliṭṭhañ ca yaṃ vataṃ saṃkassaraṃ brahmacaryaṃ na taṃ hoti mahapphalaṃ. \nkayirañ ce kayrāth' enaṃ daḷham enaṃ parakkame, saṭhilo hi paribbājo bhiyyo ākirate rajaṃ. \nakataṃ dukkataṃ seyyo pacchā tapati dukkataṃ, katañ ca sukataṃ seyyo yaṃ katvā nânutappati. \nnagaraṃ yathā paccantaṃ guttaṃ santarabāhiraṃ evaṃ gopetha attānaṃ, khaṇo ve mā upaccagā, khaṇātītā hi socanti nirayamhi samappitā. \nalajjitāye lajjanti lajjitāye na lajjare micchādiṭṭhisamādānā sattā gacchanti duggatiṃ. \nabhaye bhayadassino bhaye câbhayadassino micchādiṭṭhisamādānā sattā gacchanti duggatiṃ. \navajje vajjamatino vajje câvajjadassino micchādiṭṭhisamādānā sattā gacchanti duggatiṃ. \nvajjañ ca vajjato ñatvā avajjañ ca avajjato sammādiṭṭhisamādānā sattā gacchanti suggatiṃ. \nNirayavaggo dvavīsatimo \nNāgavagga \nahaṃ nāgo va saṃgāme cāpāto patitaṃ saraṃ ativākyaṃ titikkhissaṃ dussīlo hi bahujjano. \ndantaṃ nayanti samitiṃ dantaṃ rājâbhirūhati danto seṭṭho manussesu yo 'tivākyaṃ titikkhati. \nvaram assatarā dantā ājānīyā ca sindhavā kuñjarā ca mahānāgā, attadanto tato varaṃ. \nna hi etehi yānehi gaccheyya agataṃ disaṃ yath' attanā sudantena danto dantena gacchati. \ndhanapālako nāma kuñjaro kaṭukapabhedano dunnivārayo baddho kabalaṃ na bhuñjati, sumarati nāgavanassa kuñjaro. \nmiddhī yadā hoti mahagghaso ca niddāyitā samparivattasāyī mahāvarāho va nivāpapuṭṭho punappunaṃ gabbham upeti mando. \nidaṃ pure cittam acāri cārikaṃ yenicchakaṃ yatthakāmaṃ yathāsukhaṃ tad ajj' ahaṃ niggahessāmi yoniso hatthippabhinnaṃ viya aṃkusaggaho. \nappamādaratā hotha, sacittam anurakkhatha, duggā uddharath' attānaṃ paṃke sanno va kuñjaro. \nsace labhetha nipakaṃ sahāyaṃ saddhiṃcaraṃ sādhuvihāri dhīraṃ abhibhuyya sabbāni parissayāni careyya ten' attamano satīmā. \nno ce labhetha nipakaṃ sahāyaṃ saddhiṃcaraṃ sādhuvihāri dhīraṃ rājā va raṭṭhaṃ vijitaṃ pahāya eko care mātaṅg' araññe va nāgo. \nekassa caritaṃ seyyo, n' atthi bāle sahāyitā, eko care na ca pāpāni kayrā appossukko mātaṅg' araññe va nāgo. \natthamhi jātamhi sukhā sahāyā tuṭṭhī sukhā yā itarītarena, puññaṃ sukhaṃ jīvitasaṃkhayamhi, sabbassa dukkhassa sukhaṃ pahānaṃ. \nsukhā matteyyatā loke atho petteyyatā sukhā, sukhā sāmaññatā loke atho brahmaññatā sukhā. \nsukhaṃ yāvajarā sīlaṃ sukhā saddhā patiṭṭhitā sukho paññāya paṭilābho pāpān' akaraṇaṃ sukhaṃ. \nNāgavaggo tevīsatimo \nTaṇhāvagga \nmanujassa pamattacārino taṇhā vaḍḍhati māluvā viya, so palavatī hurāhuraṃ phalam icchaṃ va vanasmi vānaro. \nyaṃ esā sahatī jammī taṇhā loke visattikā sokā tassa pavaḍḍhanti abhivaḍḍhaṃ va bīraṇaṃ. \nyo c' etaṃ sahatī jammiṃ taṇhaṃ loke duraccayaṃ sokā tamhā papatanti udabindu va pokkharā. \ntaṃ vo vadāmi bhaddaṃ vo yāvant' ettha samāgatā taṇhāya mūlaṃ khanatha usīrattho va bīraṇaṃ mā vo naḷaṃ va soto va Māro bhañji punappunaṃ. \nyathāpi mūle anupaddave daḷhe chinno pi rukkho punar eva rūhati evam pi taṇhānusaye anūhate nibbattati dukkham idaṃ punappunaṃ \nyassa chattiṃsatī sotā manāpassavanā bhusā vāhā vahanti duddiṭṭhaṃ saṃkappā rāganissitā \nsavanti sabbadā sotā latā ubbhijja tiṭṭhati tañ ca disvā lataṃ jātaṃ mūlaṃ paññāya chindatha. \nsaritāni sinehitāni ca somanassāni bhavanti jantuno te sātasitā sukhesino te ve jātijarūpagā narā. \ntasiṇāya purakkhatā pajā parisappanti saso va bādhito, saññojanasaṅgasattakā dukkham upenti punappunaṃ cirāya. \ntasiṇāya purakkhatā pajā parisappanti saso va bādhito, tasmā tasiṇaṃ vinodaye bhikkhu ākaṃkha virāgam attano. \nyo nibbanatho vanādhimutto vanamutto vanam eva dhāvati taṃ puggalam eva passatha: mutto bandhanam eva dhāvati. \nna taṃ daḷhaṃ bandhanam āhu dhīrā yad āyasaṃ dārujaṃ pabbajañ ca sārattarattā maṇikuṇḍalesu puttesu dāresu ca yā apekhā, \netaṃ daḷhaṃ bandhanam āhu dhīrā ohārinaṃ sithilaṃ duppamuñcaṃ etam pi chetvāna paribbajanti anapekhino kāmasukhaṃ pahāya. \nye rāgarattânupatanti sotaṃ sayaṃkataṃ makkaṭako va jālaṃ etam pi chetvāna vajanti dhīrā anapekhino sabbadukkhaṃ pahāya. \nmuñca pure muñca pacchato majjhe muñca bhavassa pāragū, sabbattha vimuttamānaso na punañ jātijaraṃ upehisi. \nvitakkapamathitassa jantuno tibbarāgassa subhānupassino bhiyyo taṇhā pavaḍḍhati, esa kho daḷhaṃ karoti bandhanaṃ. \nvitakkūpasame ca yo rato asubhaṃ bhāvayatī sadāsato esa kho vyantikāhitī esa-cchecchati Mārabandhanaṃ. \nniṭṭhaṅgato asantāsī vītataṇho anaṅgaṇo acchidda bhavasallāni antimo 'yaṃ samussayo. \nvītataṇho anādāno niruttipadakovido akkharānaṃ sannipātaṃ jaññā pubbāparāni ca sa ve antimasārīro mahāpañño [mahāpuriso] ti vuccati. \nsabbābhibhū sabbavidū 'ham asmi sabbesu dhammesu anūpalitto sabbañjaho taṇhakkhaye vimutto sayaṃ abhiññāya kam uddiseyyaṃ. \nsabbadānaṃ dhammadānaṃ jināti, sabbaṃ rasaṃ dhammaraso jināti, sabbaṃ ratiṃ dhammaratī jināti, taṇhakkhayo sabbadukkhaṃ jināti. \nhananti bhogā dummedhaṃ no ce pāragavesino, bhogataṇhāya dummedho hanti aññe va attanaṃ. \ntiṇadosāni khettāni, rāgadosā ayaṃ pajā, tasmā hi vītarāgesu dinnaṃ hoti mahapphalaṃ. \ntiṇadosāni khettāni, dosadosā ayaṃ pajā, tasmā hi vītadosesu dinnaṃ hoti mahapphalaṃ. \ntiṇadosāni khettāni, mohadosā ayaṃ pajā, tasmā hi vītamohesu dinnaṃ hoti mahapphalaṃ. \ntiṇadosāni khettāni, icchādosā ayaṃ pajā, tasmā hi vigaticchesu dinnaṃ hoti mahapphalaṃ. \nTaṇhāvaggo catuvīsatimo \nBhikkhuvagga \ncakkhunā saṃvaro sādhu, sādhu sotena saṃvaro, ghāṇena saṃvaro sādhu, sādhu jivhāya saṃvaro. \nkāyena saṃvaro sādhu, sādhu vācāya saṃvaro, manasā saṃvaro sādhu, sādhu sabbattha saṃvaro, sabbattha saṃvuto bhikkhu sabbadukkhā pamuccati. \nhatthasaññato pādasaññato vācāya saññato saññatuttamo, ajjhattarato samāhito eko santusito tam āhu bhikkhuṃ. \nyo mukhasaññato bhikkhu mantabhāṇī anuddhato atthaṃ dhammañ ca dīpeti madhuraṃ tassa bhāsitaṃ. \ndhammārāmo dhammarato dhammaṃ anuvicintayaṃ dhammaṃ anussaraṃ bhikkhu saddhammā na parihāyati. \nsalābhaṃ nâtimaññeyya nāññesaṃ pihayaṃ care. aññesaṃ pihayaṃ bhikkhu samādhiṃ nâdhigacchati. \nappalābho pi ce bhikkhu salābhaṃ nâtimaññati taṃ ve devā pasaṃsanti suddhājīviṃ atanditaṃ. \nsabbaso nāmarūpasmiṃ yassa n' atthi mamāyitaṃ asatā ca na socati sa ve bhikkhū 'ti vuccati. \nmettāvihārī yo bhikkhu pasanno Buddhasāsane adhigacche padaṃ santaṃ saṃkhārūpasamaṃ sukhaṃ. \nsiñca bhīkkhu imaṃ nāvaṃ, sittā te lahum essati. chetvā rāgañ ca dosañ ca tato nibbānam ehisi. \npañca chinde pañca jahe pañca vuttaribhāvaye, pañcasaṅgātigo bhikkhu oghatiṇṇo 'ti vuccati. \njhāya bhikkhu mā ca pāmado mā te kāmaguṇe bhamassu cittaṃ, mā lohaguḷaṃ gilī pamatto, mā kandī dukkham idan' ti ḍayhamāno. \nn' atthi jhānaṃ apaññassa paññā n' atthi ajhāyato yamhi jhānañ ca paññā ca sa ve nibbānasantike. \nsuññāgāraṃ paviṭṭhassa santacittassa bhikkhuno amānusī ratī hoti sammā dhammaṃ vipassato. \nyato yato sammasati khandhānaṃ udayavyayaṃ labhatī pītipāmojjaṃ amataṃ taṃ vijānataṃ. \ntatrâyam ādi bhavati idha paññassa bhikkhuno: indriyaguttī santuṭṭhī pātimokkhe ca saṃvaro, mitte bhajassu kalyāṇe suddhājīve atandite. \npaṭisanthāravutt' assa ācārakusalo siyā, tato pāmojjabahulo dukkhass' antaṃ karissati. \nvassikā viya pupphāni maddavāni pamuñcati evaṃ rāgañ ca dosañ ca vippamuñcetha bhikkhavo. \nsantakāyo santavāco santavā susamāhito vantalokāmiso bhikkhu upasanto ti vuccati. \nattanā coday' attānaṃ paṭimāse attam attanā, so attagutto satimā sukhaṃ bhikkhu vihāhisi. \nattā hi attano nātho attā hi attano gati, tasmā saññāmay' attānaṃ assaṃ bhadraṃ va vāṇijo. \npāmojjabahulo bhikkhu pasanno Buddhasāsane adhigacche padaṃ santaṃ saṃkhārūpasamaṃ sukhaṃ. \nyo have daharo bhikkhu yuñjate Buddhasāsane so 'maṃ lokaṃ pabhāseti abbhā mutto va candimā. \nBhikkhuvaggo pañcavīsatimo \nBrāhmaṇavagga \nchinda sotaṃ parakkamma, kāme panuda brāhmaṇa, saṃkhārānaṃ khayaṃ ñatvā akataññū si brāhmaṇa. \nyadā dvayesu dhammesu pāragū hoti brāhmaṇo ath' assa sabbe saṃyogā atthaṃ gacchanti jānato. \nyassa pāraṃ apāraṃ vā pārāpāraṃ na vijjati vītaddaraṃ visaññuttaṃ tam ahaṃ brūmi brāhmaṇaṃ. \njhāyiṃ virajam āsīnaṃ katakiccaṃ anāsavaṃ uttamatthaṃ anuppattaṃ tam ahaṃ brūmi brāhmaṇaṃ. \ndivā tapati ādicco, rattiṃ ābhāti candimā. sannaddho khattyo tapati, jhāyī tapati brāhmaṇo. atha sabbam ahorattiṃ Buddho tapati tejasā. \nbāhitapāpo ti brāhmaṇo samacaryā samaṇo ti vuccati. pabbājayam attano malaṃ tasmā pabbajito ti vuccati. \nna brāhmaṇassa hareyya; nâssa muñcetha brāhmaṇo, dhī brāhmaṇassa hantāraṃ, tato dhī y' assa muñcati. \nna brāhmaṇass' etad akiñci seyyo yadā nisedho manaso piyehi, yato yato hiṃsamano nivattati tato tato sammati-m-eva dukkhaṃ. \nyassa kāyena vācāya manasā n' atthi dukkataṃ saṃvutaṃ tīhi ṭhānehi tam ahaṃ brūmi brāhmaṇaṃ. \nyamhā dhammaṃ vijāneyya sammāsambuddhadesitaṃ sakkaccaṃ taṃ namasseyya aggihuttaṃ va brāhmaṇo. \nna jaṭāhi na gottena na jaccā hoti brāhmaṇo, yamhi saccañ ca dhammo ca so sukhī so ca brāhmaṇo. \nkin te jaṭāhi dummedha, kin te ajinasāṭiyā. abbhantaran te gahanaṃ, bāhiraṃ parimajjasi. \npaṃsukūladharaṃ jantuṃ kisaṃ dhamanisanthataṃ ekaṃ vanasmiṃ jhāyantaṃ tam ahaṃ brūmi brāhmaṇaṃ. \nna câhaṃ brāhmaṇaṃ brūmi yonijaṃ mattisambhavaṃ bhovādi nāma so hoti sa ve hoti sakiñcano, akiñcanaṃ anādānaṃ tam ahaṃ brūmi brāhmaṇaṃ. \nsabbasaṃyojanaṃ chetvā yo ve na paritassati saṅgātigaṃ visaṃyuttaṃ tam ahaṃ brūmi brāhmaṇam. \nchetvā nandhiṃ varattañ ca sandānaṃ sahanukkamaṃ ukkhittapaḷighaṃ buddhaṃ tam ahaṃ brūmi brāhmaṇaṃ. \nakkosaṃ vadhabandhañ ca aduṭṭho yo titikkhati khantībalaṃ balānīkaṃ tam ahaṃ brūmi brāhmaṇaṃ. \nakkodhanaṃ vatavantaṃ sīlavantaṃ anussutaṃ dantaṃ antimasārīraṃ tam ahaṃ brūmi brāhmaṇaṃ. \nvāri pokkharapatte va āragge-r-iva sāsapo yo na lippati kāmesu tam ahaṃ brūmi brāhmaṇaṃ. \nyo dukkhassa pajānāti idh' eva khayam attano pannabhāraṃ visaññuttaṃ tam ahaṃ brūmi brāhmaṇaṃ. \ngambhīrapaññaṃ medhāviṃ maggāmaggassa kovidaṃ uttamatthaṃ anuppattaṃ tam ahaṃ brūmi brāhmaṇaṃ. \nasaṃsaṭṭhaṃ gahaṭṭhehi anāgārehi c' ūbhayaṃ anokasāriṃ appicchaṃ tam  - \nnidhāya daṇḍaṃ bhūtesu tasesu thāvaresu ca yo na hanti na ghāteti tam  - \naviruddhaṃ viruddhesu attadaṇḍesu nibbutaṃ sādānesu anādānaṃ tam  - \nyassa rāgo ca doso ca māno makkho ca pātito sāsapo-r-iva āraggā tam  - \nakakkasaṃ viññāpaniṃ giraṃ saccaṃ udīraye yāya nâbhisaje kañci tam  - \nyo 'dha dīghaṃ va rassaṃ vā aṇuṃthūlaṃ subhāsubhaṃ loke adinnaṃ nâdiyate tam  - \nāsā yassa na vijjanti asmiṃ loke paramhi ca nirāsayaṃ visaṃyuttaṃ tam  - \nyassâlayā na vijjanti aññāya akathaṃkathī amatogadhaṃ anuppattaṃ tam  - \nyo 'dha puññañ ca pāpañ ca ubho saṅgaṃ upaccagā asokaṃ virajaṃ suddhaṃ tam  - \ncandaṃ va vimalaṃ suddhaṃ vippasannam anāvilaṃ nandībhavaparikkhīṇaṃ tam  - \nyo' maṃ palipathaṃ duggaṃ saṃsāraṃ moham accagā tiṇṇo pāragato jhāyī anejo akathaṃkathī anupādāya nibbuto tam  - \nyo 'dha kāme pahatvāna anāgāro paribbaje kāmābhavaparikkhīṇaṃ tam  - \nyo 'dha taṇhaṃ pahatvāna anāgāro paribbaje taṇhābhavaparikkhīṇaṃ tam  - \nhitvā mānusakaṃ yogaṃ dibbaṃ yogaṃ upaccagā sabbayogavisaṃyuttaṃ tam  - \nhitvā ratiñ câratiñ ca sītibhūtaṃ nirūpadhiṃ sabbalokābhibhuṃ vīraṃ tam  - \ncutiṃ yo vedi sattānaṃ upapattiñ ca sabbaso asattaṃ sugataṃ buddhaṃ tam  - \nyassa gatiṃ na jānanti devā gandhabbamānusā khīṇāsavaṃ arahantaṃ tam  - \nyassa pure ca pacchā ca majjhe ca n' atthi kiñcanaṃ akiñcanaṃ anādānaṃ tam  - \nusabhaṃ pavaraṃ vīraṃ mahesiṃ vijitāvinaṃ anejaṃ nhātakaṃ buddhaṃ tam  - \npubbenivāsaṃ yo vedi saggāpāyañ ca passati atho jātikkhayaṃ patto abhiññāvosito muni sabbavositavosānaṃ tam  - \nBrāhmaṇavaggo chabbīsatimo *1 yamakaṃ appamādaṃ cittaṃ pupphaṃ bālena paṇḍitaṃ arahantaṃ sahassena pāpaṃ daṇḍena, te dasa. *2 jarā attā ca loko ca buddhaṃ sukhaṃ piyena ca kodhaṃ malañ ca dhammaṭṭhaṃ maggavaggena vīsati. *3 pakiṇṇaṃ nirayaṃ nāgo taṇhaṃ bhikkhu ca brāhmaṇo, ete chabbīsatī vaggā desitâdiccabandhunā. Dhammapadaṃ niṭṭhitaṃ \n"